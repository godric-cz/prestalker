Jsi v nákladovém prostoru, je tu tma a kromě krabice s nákladem tu nic není. Krabice je upevněna na ocelové konstrukci připojené ke stěně. Díky beztížnému stavu můžeš krabici bez problému uvolnit, odsunout stranou a postavit se na její místo.

_Krabici prostě odsuň a postav se na její místo. Na loď mezitím komentuj, jak krabici postupně uvolňuješ z držáků, posouváš, atd... Doplň libovolně vlastní detaily, případně i nějakou komplikaci a podobně. Mělo by to trvat zhruba minutu._

Danny ti následně z lodi oznámí, že otvírá dveře ven. Zhruba za 10 sekund potom vidíš, jak se pomalu otvírají a ve volném vesmíru vidíš naproti vám druhou loď.

Reálně to bude sice jenom pár desítek metrů, ale odsud vypadá přes to malinká a neskutečně daleko.

Jakmile ti Danny oznámí, že tě pouští, čti dál.

---

Jakmile ti Danny oznámil, že tě pouští, ucítíš, jak se konstrukce hýbe a pomalu tě začíná tlačit ven z lodi. Zhruba na úrovni výstupu z lodi tlak přestane, a dál už jen pomalu setrvačností letíš směrem k druhé lodi.

Opatrně se ohlédneš, a vidíš, jak se od původní lodi pomalu vzdaluješ. Všude kolem tebe je už jenom nekonečné vesmírné prázdno a tma. Díváš se na siluetu druhé lodi v dálce a doufáš, že se vám do toho malinkého obdelníčku otevřeného nákladového prostoru podařilo trefit. Jinak...

Následujících několik minut je těch nejdelších v tvém životě.

_Nech dvakrát přesypat hodiny a pak pokračuj ve čtení._

---

Loď se postupně přibližuje. Jsi si čímdál jistější, že jste se trefili. Konečně proletíš vstupem nákladového prostoru a pak se chytíš konstrukce podobné té, která tě sem poslala z vaší lodi.

Prostor je prázdný, dveře do lodi zajištěné pákovým uzávěrem, který otevřeš. Uvnitř je tma a žádná atmosféra, ale najdeš vypínače, kterými se podaří loď zapnout.

_Rozsviť světla v místnosti._

Na lodi, zdá se, nikdo není. Podaří se ti obnovit atmosféru, můžeš tedy sundat skafandr. Další kontrola ukazuje, že loď má i zásoby a hlavně palivo a funkční motor. Touto lodí jste schopní letět k Zemi!

Bohužel tu nejsou skafandry, ale to vyřešíte stejným trikem, jako jste se dostali sem. Dáš skafandr do nákladového prostoru, "vystřelíš" ho zpět na původní loď, tam ho vyzvednou a další z vás je schopen přejít k tobě.

_Pro zjednodušení prostě oznam vysílačkou, že jim skafandr posíláš. Organizátor si pro něj dojde a donese ho zpátky._

Teď je potřeba domluvit, v jakém pořadí se přesune zbytek a jestli budete přesouvat i náklad.

Tato loď se řídí, stejně jako vaše, pomocí terminálu. Zatím se starej o terminál ty, a jakmile přijde na palubu Johnny, řekni mu, ať se o terminál stará on.
