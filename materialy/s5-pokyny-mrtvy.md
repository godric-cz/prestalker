(titulka: E9197)

V této scéně nehraješ postavu, ale máš speciální roli. Budeš mít k dispozici počítač (a později i vysílačku) a pomocí náznaků budeš stupňovat atmosféru a povedeš ostatní postavy k závěru hry.

Můžeš si to představit jako libovolnou z následujících variant: jsi duch, počítačový virus, verze mrtvého kosmonauta z alternativního vesmíru, nebo třeba jenom projev davového šílenství, který se zdá ostatním postavám. Jak to je "doopravdy" je čistě na tobě.

Tvoje hra má tři fáze:

# Fáze 1: počítač

Od začátku scény máš k dispozici počítač. Budeš normálně odepisovat na všechny výzvy a zprávy v terminálu tak, jak to dělali v předchozích scénách organizátoři. Když si nebudeš jistá, můžeš se vždy s organizátorem poradit.

Krom toho budeš ale taky vkládat do terminálu občas podivné zprávy a informace, které se budou časem stupňovat. Cílem je zbytek hráčů trochu vystresovat, znejistit a dodat hře na závěr trochu mysteriózní / psychologický prvek.

Jak rychle posílat zprávy a gradovat situaci se bude řídit tím, jak bude vypadat situace na scéně. Opět se můžeš radit s organizátory.

Na začátku scény ostatní postavy řeší nefunkční hibernační jednotku a podezírají z její úpravy tvou původní postavu. Tomu odpovídají i záznamy v počítači. Pokud rovnou začnou zadávat nějaké normální příkazy do počítače, normálně jim od začátku odepisuješ. Po pár minutách (ideálně, když někdo zrovna bude u počítače) pošleš první divnou zprávu:

- __a__ - Prostě jenom jedno nesmyslné písmeno a dál nereaguješ nijak, nebo jenom opět normálně na normální výzvy.

Pak postupně posíláš další zprávy, můžeš se inspirovat následujícím postupem:

- __aaaaaaaa__ - Použiješ písmeno jako minule a vyplníš s ním obraz.
- __ahoj__ - Případně jiný pozdrav / slovo. Opět chvíli nereaguješ.
- __ahoj__ - Stejně jako v předchozím případě, ale teď už na každou případnou zprávu, kterou hráči odpoví, odpovídáš pořád dokola "ahoj".
- __ale proč?__ - Toto může znamenat třeba něco jako "proč jste mě tam nechali", ale ostatní si to můžou vyložit jakkoli. Opět můžeš zprávu zopakovat, podle toho, co (a jestli něco) hráči odpoví.
- (něco zopakovat) - Pokud nějaká z postav něco řekne (třeba "To by Alexandra neudělala"), můžeš tu větu obratem napsat na terminál, nebo klidně několikrát rozkopírovat.
- __ťuk ťuk__ - To je poslední zpráva v této fázi, a než ji zadáš, domluv se s organizátory. U této zprávy je potřeba, aby skutečně v okamžiku zadávání u počítače někdo byl a viděl živě, jak se zpráva objeví.

Předchozí seznam slouží jako inspirace, můžeš si ho libovolně upravit a doplnit si vlastní nápady na zprávy. Stačí se držet základních principů:

- Dát hráčům prostor na hádku kolem hibernace a zprávy posílat jen občas. Aby hra nebyla o řešení terminálu. To má být jenom jako koření.
- Na odpovědi hráčů na terminálu nereagovat, nebo jen velmi málo a nejednoznačně. Například napíšeš "ale proč?", hráči odepíšou něco co se ti líbí, odepíšeš "správně", ale dál už zas nereaguješ.
- Neprozrazovat hráčům, kdo jsi / co jsi.

# Fáze 2: vysílačka

Na začátku této fáze se v blízkosti objeví další loď a bude po kosmonautech chtít, aby se jí vzdali a vydali náklad. Hráči se budou rozhodovat, jestli tomu vyhovět, nebo odmítnout.

Tvým cílem bude (společně s organizátory) postupným dávkováním informací toto rozhodování gradovat a držet spoluhráče v napětí. Pokud budou spoluhráči příliš naklonění jedné variantě, přidáš informace pro podporu opačné varianty.

V této fázi budeš mít dál k dispozici počítač. Pomocí zpráv v něm budeš ostatní motivovat, aby si náklad nechali. Kromě toho se ale časem promluvíš z vysílačky v roli tvojí původní postavy. V této roli budeš moct spoluhráče motivovat naopak, aby se vzdali. V závěru pak pomocí obojího povedeš ostatní, aby náklad otevřeli.

Zprávy ve vysílačce jsou zhruba následující:

- Nějakou dobu po kontaktu s další lodí, pokud nebudou hráči ochotní jednat o vzdání se, použijí organizátoři argument __"někdo by s vámi chtěl mluvit"__ a nechají tě s ostatními mluvit vysílačkou. Řekneš jim, že žiješ, a vysvětlíš to nějakým příběhem, který se trochu podobá, ale zároveň odporuje, tomu, co zažili. Například, že tě nechali na stanici, proto hmotnost lodi nebyla správná a proto se poškodil motor, a tebe vyzvedla tato loď, která letěla na záchranu, protože za dobu vašeho letu se zjistilo, že náklad je nebezpečný a vyvolává rušení. Klidně si domysli i detaily, například: Jak jsi viděla okénkem, jak ostatní mluví někam do prázdna, jako by si mysleli, že tam jsi, zatímco ty ses dobývala dovnitř, ale úplně tě ignorovali, a nakonec se rozhodli odletět.
- Příběh výš ber jako inspiraci. Můžeš ho použít, ale klidně libovolně přibarvit, nebo i vymyslet úplně jiný, vlastní. Cílem je zasít ostatním postavám do hlavy pochybnosti, jestli to, co prožívají, je pravda, jestli nezačínají bláznit a jestli to, co se stalo, se skutečně stalo tak, jak si to pamatují. Proto by příběh měl být pro ostatní aspoň trochu uvěřitelný.
- Další zpráva může být na přímo varování ostatním, že nejspíš mají halucinace, a že to způsobuje náklad. Rušení z něj je tak silné a na takových frekvencích, že ovlivňuje jejich vnímání, a že mají tím pádem kvůli vlastní bezpečnosti náklad vydat. V nové lodi je stíněný kontejner, do kterého se náklad zavře, a tím se rušení zabrání.
- Případně můžeš i za běhu s organizátory vymyslet další zprávy.
- Krom toho můžeš tlumočit požadavky organizátorů vůči zbytku kosmonautů jako "vyjednavač".
- Až odemčou zámek na nákladu, vyšle se rádiový signál a dozvíš se o tom (uvidíš, nebo ti to organizátor sdělí). Můžeš říct, že víš, co se chystají udělat a nemůžeš jim v tom zabránit. Záchrannou operaci ale chystaly tisíce lidí a miliony to v televizi sledují a pokud náklad opravdu otevřou, měli by před tím aspoň kvůli všem těmto lidem do rádia něco vzkázat a vysvětlit proč. (Tímto už vlastně ostatní motivuješ nepřímo, aby náklad otevřeli, ale to je v pořádku - otevření nákladu je závěr, ke kterému by se měli dostat.)

Zprávy v počítači můžou být následující:

- __aparker: simulace dokončena... výsledky připraveny v dokumentu N5322__ - slovo `aparker` nahraď zkráceninou jména své původní postavy, např. `mfriday` pro Marca Fridaye a podobně. Touto zprávou zbytku posádky odhaluješ, že v počítači do teď běžela nějaká simulace, kterou, zdá se, spustila tvoje původní postava. Výsledky simulace naznačují, že náklad může být něco jako průchod do paralelní reality. Detaily si můžeš přečíst i ty, klidně hned, kopie dokumentu N5322 je pro tebe nachystaná. Spoluhráči můžou zareagovat různě: chtít náklad tím spíš vydat, nebo naopak ho odhodit do vesmíru, případně zjistit kód a náklad otevřít. Podle toho vybírej další zprávy. Cílem je, aby se ostatní příliš jednoznačně nepřiklonili k jediné variantě a ideálně všechny možnosti alespoň zvažovali.
- __Alexandra zná kód__ - tato zpráva je naznačení, že Alexandra zná kód k otevření boxu s nákladem. Zatím je to jen naznačení, takže i pokud budou spoluhráči tápat, jaký kód, nebo co to má znamenat, klidně je v tom nech. Alexandra kód skutečně zná: je to 3011, datum utopení jejího bratra (ačkoli ona sama o tom neví). Pokud je Alexandra na lodi, cílem je, aby ji začali zpovídat a řešit, jestli kód skutečně zná, a proč ho případně nechce říct. Pokud Alexandru hraješ ty, můžou se tě na to zeptat vysílačkou. Pokud by hráči zprávu ignorovali, můžeš ji poslat znovu / víckrát.
- __Ian zná kód__ - tato zpráva je naznačení, že kód je datum úmrtí Alexandřina bratra. V ideálním případě začnou spoluhráči řešit, kdo je Ian. Pokud by zprávu ignorovali, můžeš ji poslat víckrát, případně potom střídavě "Ian zná kód" "Alexandra zná kód", aby si ty dva spojili dohromady. Pokud by spoluhráči přišli takto na kód sami, bylo by to super. Pokud ne, můžeš zkusit vymyslet ještě další naznačení, nebo nakonec prostě napsat __3011__. Pro smysluplné zakončení hry kód musí mít.
- __uvnitř je celý svět__ a po chviličce __komu ho svěřujete?__ - motivace, aby spoluhráči začali přemýšlet o svojí odpovědnosti, komu náklad vydávají a jestli ho nemůže nějak zneužít (pokud toto téma už neotevřeli sami od sebe).
- __vy jste uvnitř, ne já__ - zpráva pro atmosféru. Hodí se zvlášť dobře, pokud někdo zrovna řekne, že něco je "uvnitř" nákladu.
- __vaše cesta ještě není u konce__ - inspirace, aby otevřeli náklad.
- __když strach zvítězí, sny zmizí__ - inspirace, aby otevřeli náklad.
- __poznat pravdu a posouvat obzory__ a po chviličce __teď je řada na nás__ - inspirace, aby otevřeli náklad. Pokud je na palubě Marc, cílí to zvlášť na něj, protože jsou to části jeho oblíbeného citátu.
- __nyní vás svět poslouchá, promluvte moudře__ - po tom, co z vysílačky řekneš, ať promluví k lidem, kteří chystali jejich záchranu.

Stejně jako ve fázi 1 jsou uvedené zprávy spíš základní kostra a neboj se je upravit podle sebe a vymýšlet další.

# Fáze 3: závěr

Jakmile spoluhráči otevřou náklad, nastává abstraktní závěr scény, při kterém se __nemluví__.

Na scénu přijdeš ty, jako symbolický průvodce. Staráš se o následující:

- Na začátku sleduj, kdo je poblíž nákladu a kdo dál. Tím se vytvoří jakoby dvě skupiny.
- Mezi skupinami pomocí zapálených svíček vyznač hranici. Pokud se pokusí někdo hranici přejít, jemně ho odstrč. Přiblížit se k hranici a případně se přes ni i dotknout je ale povoleno.
- Vedle prostřední svíčky dej nachystanou nádobu.
- Pokud někdo zapomene a začne mluvit, gestem mu naznač, aby byl potichu.
- Pokud je někdo spoutaný, připravenými kleštěmi pouta rozstřihni.
- Každému hráči blízko nákladu rozdej papíry s původní a s alternativní postavou (ty máš nachystané od organizátorů). // TODO- nápad: otoč hodiny?
- Až si hráči postavy přečtou, za každým přijdeš, postavy si zas vezmeš a naznačíš mu, aby si jednu vybral (například tak, že jednu postavu dáš do jedné dlaně, druhou do druhé, a jakoby je nabídneš hráči). Postavu, kterou si hráč nevybral, si necháš.
- Jakmile máš odmítnuté postavy od všech hráčů, vezmeš je, zapálíš o svíčku a necháš v připravené nádobě shořet.

To je závěr. Ztlumí se světla a počká se, než postavy dohoří. Tím hra končí.

// TODO- potitulková scéna (pokud přibude): Pak následuje ještě kratičká "potitulková" scéna od organizátorů a tím končí i celá hra.
